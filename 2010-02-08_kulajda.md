Title: Kulajda
Category: Recepty

Zdravím všechny kuchaře a kuchařky. O víkendu jsem experimentoval a
vařil jsem další polévku, tentokrát Kulajdu. Opět vám přináším recept na
tento rychlý a chutný pokrm. V závěru článku se pak dozvíte několik rad,
jak polévku ještě vylepšit a jeden tip na hru pro hravé kluky a holky
:D. Nuže pojďme na to!

Potřebovat budeme tyto suroviny:

- 1 kg brambor
- 2 cibule
- pepř celý
- nové koření celé
- hřebíček
- sterilovaný kopr ve sklenici
- smetana na šlehání (30%)
- hladká mouka
- vejce (pro každého strávníka 1 instance)
- sůl
- voda

Postup je následující. Opláchneme a oškrabeme brambory. Znovu omyjeme, abychom
redukovali škrob a nakrájíme na menší díly. Následně brambory umístíme
do hrnce. Použijeme spíše větší hrnec s komplementární pokličkou.
Brambory by měly zabírat přibližně pětinu objemu hrnce. Dále nakrájíme
cibule a spolu s kořením položíme do hrnce. Množství koření je potřeba
správně odhadnout, aby nebyla polévka příliš aromatická. Doporučuji
přibližně 15 ks hřebíčku, 15 ks pepře celého a 15 ks nového koření
celého. Hrnec naplníme vodou přibližně do poloviny (či o něco více). V
průběhu vaření pak lze kdykoliv vodu přilít podle toho jak je potřeba,
aby měla polévka správnou chuť a konzistenci. Nezapomeneme aplikovat
malou hrstku soli, dle oka.

Zapálíme sporák či vařič a nastavíme na plný výkon. Hrnec přiklopíme
pokličkou, necháme menší otvor, aby mohla unikat kumulující se pára a
umístíme na vařič. V případě prudšího bublání snížíme výkon vařiče.
Proces vaření trvá přibližně půl hodiny. Během vaření polévku občas
promícháme měchačkou.

Mezitím, co se polévka vaří, si uvaříme vejce. Do menšího hrnce umístíme
vejce (jejich počet odpovídá počtu strávníků), zalijeme vodou, aby byla
ponořená a zapneme vařič na plný výkon. Až voda začne vřít, snížíme
výkon, aby voda jen probublávala a začneme odpočítávat přibližně 7
minut. Poté vařič vypneme, vylijeme vodu a vejce můžeme ochladit
studenou vodou. Následně oloupeme.

Průběžně kontrolujeme polévku a brambory, jestli jsou už uvařené. Až
brambory změknou, přidáme přibližně půl sklenice sterilovaného kopru.
Dále vezmeme hrneček a vsypeme do něj asi 4 vrchovaté lžičky hladké
mouky. Pomalu do hrnečku přilíváme vodu a rozmícháváme, aby se
nevytvořily hrudky. Pokud máme mouku s trochou vody dobře rozmíchanou,
ztlumíme vařič na minimum (připadně můžeme přilít do hrnce trochu
studené vody), vlijeme pomalu do hrnce a bez přestání mícháme. Nakonec
do hrnce přilijeme smetanu. Po chvilce opět zvýšíme výkon vařiče, nadále
mícháme vařečkou, protože mouka a smetana by se mohli připálit a pár
minut povaříme. Nakonec ochutnáme a případně přidáme více kopru, soli či
koření (eventuelně více zahustíme moukou). Pokud se nám zdá vše v
pořádku, máme hotovo.

Kulajdu podáváme s uvařeným vejcem, překrojeným na dvě půlky. Polévku
nezapomeneme uchovávat v chladu – v lednici, případně v zimě na balkóně,
aby se nám nezkazila. Druhý den pak polévka získá lepší chuť, protože se
koření rozleží. Pokud jste vynalézaví, můžete zaexperimentovat a zkusit
variantu s houbami. Do polévky také můžete přidat špetku kmínu a 2
bobkové listy.

Na závěr jeden tip pro hravé jedlíky. Pokud konzumujete ve větším
kolektivu, můžete si zahrát Kulajdovou hru. Cílem hry je sbírat koření v
polévce a nasbírat co nejvíce bodů, příčemž hřebíček je za 3 body, nové
koření za 2 body a pepř celý za 1 bod. Ovšem dejte si pozor na kuchaře,
který polévku nalívá! :P Přeji dobrou chuť a příjemnou zábavu.

![Kulajda]({static}images/kulajda.jpg)
