Title: Závody v košíku
Category: Zážitky

Přináším vám krátkou reportáž z akce, kterou jsem pořádal minulý týden.
Jednalo se o závody v nákupních košíkách. Ale nejdříve vám povím, jak to
všechno začalo.

Zhruba před měsícem se stěhovali Míša a Simča z kolejí na privát, a tak
mě pozvali na kolaudačku. Ale co by to bylo za párty bez čipsů, oliv a
dalšího jídla, na které jsme tak nějak pozapomněli? Rozhodli jsme se
tedy, že ještě než začneme pařit, zajedeme do Tesca na Králově poli na
nějaký nákup. Byli jsme už trochu rozjaření, a tak jsme dělali v Tescu
různé rebélie. Fotili jsme se na nočníku, Krásný Péťa si zkoušel nové
brýle a boxerské rukavice, Míša znásilňoval plyšáky atd. Venku pak
Krásného Péťu napadlo, že by mě mohl povozit v košíku. Vlezl jsem si
tedy do něj, a Péťa mě skvěle povozil, až se mi z toho motala kedluben.
Cestou na autobus, ve kterém nadále pokračovala rebélie (například jsem
se pokoušel vyhodit odpadek do koše na zastávce vprostřed naší cesty a
stihnout zpátky nastoupit do busu - povedlo se), nás napadlo, že bychom
mohli uspořádat nějaké závody v košíku.

Založil jsem tedy event na Facebooku a rozeslal všem účastníkům tuto
pozvánku:

> Informační zpráva pro závodníky v košíku
> 
> Zdravím všechny Tesco nákupníky! Rád bych
> vám všem připomněl, že tuto středu proběhne závod v košíkách. Sraz bude
> ve 23:00 na zastávce 'NC Královo Pole' (bus 67, odjezd z HL nádraží ve
> 22:45, odjezd ze Skácelové ve 22:42). Snažte se prosím přijít včas a
> stihnout tyto busy, abychom na vás nemuseli čekat (další jede až za 3/4
> hodiny)!
> 
> Až dorazí všichni na místo, půjdem najít
> závodní plácek (nejspíš někde na parkovišti) a začne trénink. Domluvte
> si prosím pokud možno ještě před začátkem závodu kolegu do týmu (budou
> dvojčlenné) a to proto, abyste si stihli vytvořit vlajku, název, pokřik
> a měli zajištěný diplom... Sestavy týmů pište na stránky eventu na
> Facebooku! Kdo nesežene kolegu, nevadí - dostaví se na místo a kolega mu
> bude přidělen. Pokud budem lichý, můžem vytvořit jeden trojtým, sólotým,
> nebo mixtým. Každý tým si před začátkem závodu vyrobí týmovou vlajku
> (fantazii se meze nekladou - doporučuje se však z papíru A4) a tuto
> vlaku si pak vylepí na kapotu svého závodního vozíku - izolepu na výlep
> zajistí pořadatel akce. Dále si každý tým zvolí své jméno a závodní
> pokřik, který přednese při startu hlavního závodu.
> 
> Poté přejdeme k samotným závodům. Každý
> tým pojede dvakrát (jeden člověk jako řidič a poté jako pasažér) a to v
> několika disciplínách: slalom, drag race, centrifuga race, curling,
> freestyle (krasojízda), pro zájemce destruction derby a vyhlášení
> nejkrásnějšího vozíku, vlajky a pokřiku. Pravidla jednotlivých disciplín
> budou vysvětlena na místě.
> 
> S sebou si prosím vemte: povinně HELMU!!!
> povinně chrániče na kolena a lokty (možno zaimprovizovat a vytvořit
> vlastní např. z ručníku, praskací fólie, whatever). Je to z důvodu
> bezpečnosti a aspoň bude legrace, dále nějaký alkoholický/energetický
> nápoj.
> 
> Nouzový plán: v případě návštěvy
> příslušníků České policie se všichni spakujem a rozutečem po
> Tescu!
> 
> Hlavním účelem závodu je se POBAVIT a
> ZASKOTAČIT, nikoliv vyhrát a kvůli tomu riskovat své zdraví např. příliš
> rychlou a nebezpečnou jízdou! Organizátor akce nenese žádnou
> zodpovědnost za zdraví a škody závodníků!
> 
> Pětikačku s sebou!
> 
> Na shledanou se těší Jestřáb

Z uvedené pozvánky si můžete domyslet, jak jsem si celou akci
představoval, ale dopadlo to všechno nakonec úplně jinak.

Sešli jsme se všichni na zastávce okolo 23. hodiny večer už s helmami na
hlavě. Účast byla poměrně hojná, což mě potěšilo (5 závodních týmů,
několik fanoušků a rozhodčí). Nejdříve jsme šli nakoupit do Tesca
alhoholické nápoje (lahváče, abychom měli z čeho postavit slalom) a něco
na posilnění. Pak jsme šli vyhledat závodní plácek. Podzemní parkoviště
jsme vyloučili hned kvůli kamerám, nebezpečným sloupům a automobilovému
provozu. Vybrali jsme si tedy nakonec poměrně prázdné parkoviště přímo
před hlavním vchodem Tesca, poblíž autobusové zastávky. Rozdělili jsme
se do následujících týmů:

- Dravci (já & Janie)
- Česko (Zuzejk & Baki)
- PéPé-čka (Pavča & Panny)
- Iron lions from Zion (Míša & Jean)
- Krásní kluci (Péťa & Princezna)

Víťa dělal rozhodčího. Každý tým si vybral svůj závodní košík (Víťa nám
pak pomohl svojí kudlou a rozpojil nám vozíky bez nutnosti vhazovat
pětikorunu). Měli jsme tedy volné vstupné. Poté jsme si vylepili týmové
vlajky na naše závodní vozíky (Iron lions from Zion neměli papírovou
vlajku, nýbrž pravou Rastafariánskou). Někteří si potom nasadili své
chrániče (Janie měla speciální skafandr z bublinkové fólie, Zuzejk
použila na lokty podprsenku :D). Vše bylo nachystáno a mohl začít
trénink. Všechny týmy se rozjezdily a rozhodčí Víťa mezitím přichystal
branky z lahváčů pro první soutěžní disciplínu - drag race.

![Tým Dravci]({static}images/zavody-v-kosiku-08.jpg)

![Tým Iron Lions from Zion]({static}images/zavody-v-kosiku-04.jpg)

![Tým Česko a Zuzejk se svými chrániči loktů]({static}images/zavody-v-kosiku-02.jpg)

![Krasojízda]({static}images/zavody-v-kosiku-03.jpg)

![Janie ve skafandru]({static}images/zavody-v-kosiku-01.jpg)

Shromáždili jsme se u startovní čáry, když v tu chvíli jsme v dálce
zahlédli modrá blikající světla. Benga přijely! A všechnu tu srandu nám
zkazili. :cry: Na místo přijeli 3 policejní vozy a začaly velké dohady.
Co všechno se odehrálo si přesně nepamatuju, protože to proběhlo tak
nějak rychle a byl jsem trochu zpruzenej. Jen si pamatuju, že Víťa
odmítal bezdůvodně ukázat občanku a Zuzejk trošičku provokovala, načež
byla utřena Brněnskými příslušníky, že si má takové akce pořádat ve
Zlíně. Janie zase byla ve svém skafandru oslovena příslušníkem jako
mimozemšťan. Poté co jsme ukázali své občanské průkazy a já jakožto
organizátor jsem si vyslechl ponaučení, že jestli chcem takhle blbnout,
tak si máme koupit košíky vlastní a neničit cizí, se jeden z příslušníku
zeptal, kdo z nás jde nakupovat... :D Nikdo nešel, tak jsme byli
nuceni uklidit košíky a rozpustit se. V tom zmatku jsme při parkování
košíku zapomněli na své vlajky! Naštěstí jsme si pak na ně vzpomněli,
tak jsme si vyndaly několik košíků a vlajky si vzali domů na památku.
Přesto mi přišlo, že to policajtí brali s humorem a v klidu a přijeli
jen kvuli bonzákovi securiťákovi, který je přivolal.

![Benga přijely!]({static}images/zavody-v-kosiku-05.jpg)

Jelikož byl Víťa jediný člověk (ač rozhodčí), který projel závodní trasu
(ač na zkoušku), byl odměněn hlavní výhrou - Tesco pivem od hlavního
sponzora závodu, hypermarketu Tesco! Poté jsme začali přemýšlet o
náhradním programu. Bylo několik nápadů - např. udělat závody trakařů
hned vedle na trávníku. To ovšem nepřicházelo v úvahu. Nechtěli jsme být
nařčeni z ničení trávníku...  Odebrali jsme se tedy na vedlejší kopec,
odkud byl krásný výhled na Brno. Chvíli jsme popili, pokecali a rozdali
každému účastníkovi diplom a tím akce skončila. Po cestě domů jsme se
ještě provokativně vyfotili u budovy městské policie Brno. Musím říct,
že akce byla fajn a byla to sranda i přesto, že nám to policajti
překazili, ještě než jsme začali pořádně závodit. Doufám, že akci zase
někdy zopakujem při vyšší opatrnosti a na lepším místě, třeba někde ve
Zlíně.

![Vítěz vyhrál pivo značky Tesco]({static}images/zavody-v-kosiku-06.jpg)

![Účastníci závodu]({static}images/zavody-v-kosiku-07.jpg)

![Městská policie Brno]({static}images/zavody-v-kosiku-09.jpg)

Na závěr uvádím vítěznou listinu:

- Janie - 1. místo za nejlepšího mimozemšťana
- Jestřáb - 1. místo za čestnost před příslušníkama
- Zuzejk - 1. místo za největšího provokatéra příslušníků
- Baki - 1. místo za nejlepšího krasojezdce
- Pavča - 1. místo za nejlepší vlajku
- Panny - 1. místo za nejlepšího osvětlovače
- Míša - 1. místo za nejlepšího přivolávače ufounů
- Jean - 1. místo za nejlepší maskování v košíku
- Péťa - 1. místo za krásu v košíku
- Čižmoponík Růžo-žůžový - 1. místo za čižmoponictví
- Víťa - 1. místo za nejlepšího rozhodčího

A na úplný závěr bych chtěl všem účastníkům závodu věnovat písničku,
která se sem skvěle hodí:

[Uraggan Andrew & Reggae Orthodox: Benga přijedou]({static}files/zavody-v-kosiku.mp3)
