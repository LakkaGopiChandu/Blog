Title: Dvanáct let se zapletenou hlavou
Category: Jestřábí svět

Necelých 12 let jsem nosil dredy a dnes jsem je úplně shodil. Často se mě lidi ptali, jaké to je mít dredy a jak se o ně pečuje, tak mě napadlo sepsat tento článek a popsat mé zkušenosti.

Proč dredy? Bylo mi 21, byl jsem mladý a perspektivní a chtěl jsem udělat ve svém životě nějakou výraznou změnu. Možná na sebe i trošku upozornit. Mám rád reggae, dredy se mi líbily, a tak jsem se rozhodl, že to zkusím. V momentě, kdy jsem se rozhodl, jsem měl vcelku krátké vlasy, takže jsem více jak rok čekal, až mi naroste háro. Dredy mi pletla kamarádka [Lucka](http://www.afroucesy.cz/), která se tím i živí a je velmi šikovná. Pletení trvalo celý jeden den a bylo celkem i dost bolestivé - představte si, že vás několik hodin v kuse někdo tahá za vlasy. Po upletení se účes zkrátí. Vlasy jsem měl po ramena a po zapletení někam k bradě. Vzniklo celkem 34 dredů.

Jak se dredy udržují? Myjou se úplně stejně jako normální vlasy - nejlépe nějakým přírodním šampónem a bez kondicionéru. Nějaký čas jsem používal i Nizoral proti lupům. Breberky ani jiné tvory jsem nikdy neměl. Je to mýtus. Dredy jsem umýval cca jedenkrát za 1-2 měsíce. Pokožka se tomu přizpůsobí, takže se potom vlasy tolik nemastí. Dredy se nedoporučuje mýt příliš často, protože se tím můžou trošku poničit. Působí pak rozcuchaně a neupraveně. Odrostlé vlasy se do dredů zaplétají samy, jenom se tak nějak zacuchají, takže je potřeba tomu čas od času pomoct. Nejlépe funguje vlněná rukavice, pomocí které se dred u kořenu krouživým pohybem zformuje. Vylezlé vlasy se potom do dredu zaháčkují pomocí háčku na háčkování. Dredy mi vždy háčkovala Janča a cca jednou za rok jsem navštívil Lucku, která mi je pěkně upravila, že byly jako nové. Lucka je dost rychlá, takže to vždycky bylo za 1-2 hodiny hotové.

Dredy jsou velmi objemné a těžké. Je to kvůli tomu, že jak jsou vlasy zapletené, tak tolik nevypadávají a zůstávají v dredu. Část vlasů v dredech jsou de facto mrtvé vlasy. Kvůli té objemnosti jsem si musel pořídit cyklo helmu velikosti XL. Když jsou dredy mokré, nacucají se jako houba a jsou potom velmi těžké. I po důkladném ždímání schnou 1-2 dny. Po umytí jsem vždy pozoroval, že dredy mají zvláštní trochu "zatuchlou" vůni, která po 2 dnech zmizí. Celkem 3x jsem dredy zkracoval, protože byly příliš dlouhé a těžké. Byla to zátěž na krční páteř a měl jsem zřejmě z toho i bolesti hlavy. Tomu trochu pomohlo účes rozpustit, aby se zátěž rovnoměrně rozprostřela. Při spaní je též dobré dredy rozpustit, protože svázané by v leže překážely a křivily páteř. Při posledním zkracování jsem ustřiženou část zvážil a měla 300 gramů, takže celé dredy mohly mít klidně přes 600 gramů.

Věděli jste, že dredy fungují trochu jako šmirgl? Mají hrubý povrch. Trochu to ničí i oblečení - trička a svetry na zádech. Dredy mi zničily například i ušní polštářky u sluchátek. Největší nepřítel dredů je suchý zip, který se snadno přilepí a těžko se dává pryč. Často jsem měl problémy i v přírodě, když jsem někde prolézal křoví. Malé větvičky se jednoduše zapletou do dredů a složitě se pak vyndavají. Stejným způsobem se mi občas zasekly v dredech i Janči náušnice.

![Dredy]({static}images/dvanact-let-se-zapletenou-hlavou.jpg)

Nikdy jsem moc nepozoroval, že by lidé vůči mně měli předsudky, protože mám dredy. Nemístných komentářů na můj účes bylo poměrně málo a spíše převládaly pozitivní komentáře, zvláště v zahraničí. Dokonce i můj děda mě podpořil a říkal, že se mu to líbí. Velice často jsem byl na ulici oslovován, jestli mám hulení, jestli chci "lampu", nebo jestli mám oheň. Někteří nedokázali vůbec pochopit, že mám dredy, ale nehulim/nekouřím a zapalovač fakt nemám.

Proč jsem dredy shodil? Už jsem o tom nějakou dobu přemýšlel, ale to finální rozhodnutí bylo dost impulzivní a rychlé. Prostě jsem napsal Lucce SMS, že bych to chtěl shodit a hned o víkendu jsme to provedli. Nejvíc tomu rozhodnutí pomohly 2 boule, které mi vyrostly na hlavě a které bude potřeba chirurgicky odstranit, takže nějaké stříhání dredů by mě stejně neminulo. Překvapilo mě, jak snadno a rychle šly dredy u hlavy rozčesat. Za necelou hodinku bylo hotovo, včetně mytí. Po ostříhání mám i celkem dlouhé vlasy. Nyní to chci nechat ještě trošku narůst a potom tomu dát nějakou formu. 

Když jsem si nechal zaplést hlavu, byla to pro mě velká změna. Myslím si, že mi to hodně pomohlo, hlavně po psychické stránce. Aktuální změna účesu je pro mě opět velkou životní změnou. Pro Janču je to taky šok, protože mě bez dredů nikdy neviděla. Teď si celý den projíždím rukou vlasy a užívám si masáž hřebenem :)
