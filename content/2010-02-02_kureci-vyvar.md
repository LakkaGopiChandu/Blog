Title: Kuřecí vývar
Category: Recepty

Dneska jsme s Janie v Bille přemýšleli, co si uvaříme k večeři a napadlo
mě, že bychom mohli zkusit nějakou polévku. Napadl mě kuřecí vývar. Jal
jsem se tedy telefonu a zjistil od mámy recept. Nakoupili jsme suroviny
a doma jsem se pustil do vaření. Polévka se povedla! Byl jsem nadšen, a
tak jsem se rozhodl, že recept na tuto polévku, a i nějaké další
recepty, uveřejním na Jestřáblog. Tímto inicializuji mini seriál receptů
'Vaření pro geeky', ve kterém si předvedeme několik jednodušších
receptů, které jsou chutné a zároveň ne příliš složité, že by je měl
zvládnout každý průměrný informatik, i v kolejních podmínkách.

Pusťme se tedy do toho. Nejprve si řekneme, jaké potraviny budeme
potřebovat:

- kuřecí kostry (případně kuřecí maso, nejlépe stehýnka)
- 3 mrkve
- 1 kořenová petržel
- 2 cibule
- 1 trs naťové petrželky
- vlasové nudle (případně jiné těstoviny, pro hravé strávníky např.
  písmenka)
- sůl
- voda

Návod na kuřecí vývar je vcelku prostý a následující. Vezmeme kuřecí
maso (já jsem použil dvě kuřecí stehna), omyjeme a položíme do hrnce.
Použijeme spíše větší hrnec s komplementární pokličkou. Cibuli, mrkev a
kořenovou petržel omyjeme a poté nakrájíme a separujeme na menší úseky
libovolného tvaru. Následně umístíme do hrnce. Hrnec naplníme vodou.
Kvantum vody je potřeba správně odhadnout s ohledem na fakt, že se
určité množství vody vypaří (v mém případě skoro polovina). Na druhou
stranu je nutno si uvědomit, že příliš mnoho vody může ve fázi varu, kdy
voda bublá, přetéct přes okraj hrnce. Polévka pak také bude více
"vodová" a nebude tolik chutná.

Nyní máme vše připraveno a můžeme žhavit sporák či plotny. Hrnec
přiklopíme pokličkou, necháme menší otvor, aby mohla unikat kumulující
se pára a umístíme na vařič. Nezapomeneme aplikovat malou hrstku soli,
dle oka. Vaříme přibližně na střední výkon, aby polévka bublala. V
případě prudšího bublání snížíme výkon vařiče. Proces vaření trvá
přibližně hodinu, než se maso správně uvaří. Pruběžně pozorujeme celý
proces a v momentě, kdy je maso měkké (jedno z poznávacích znamení je
například to, že se maso odděluje od kostí), můžeme jej vyjmout z hrnce
a na prkýnku pokrájet na menší díly. Kosti můžeme vyhodit. Poté maso
opět vložíme do hrnce (alternativně maso nemusíme nutně do polévky dávat
a můžeme jej použít například do rizota). Mezitím vysypeme do hrnce
nudle. Množství je opět potřeba dobře zvážit. Platí pravidlo: raději
méně, než více (v mém případě jsem použil odhadem 100 gramů vlasových
nudlí). Aplikace příliš mnoho nudlí není dobrá. Polévka je pak přehnaně
hustá. Nudle chvíli povaříme. Až změknou, ochutnáme naše dílo a pokud se
nám zdá vše v pořádku, máme hotovo.

Polévku podáváme s trochou nadrobno nakrájené zelené petrželky na
hladině. Nezapomeneme polévku uchovávat v chladu - v lednici, případně v
zimě na balkóně, aby se nám nezkazila. Dobrou chuť!

![Kuřecí vývar]({static}images/kureci-vyvar.jpg)
