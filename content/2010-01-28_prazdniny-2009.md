Title: Prázdniny 2009
Category: Zážitky

Prázdniny jsou dávno za námi, škola je v plném proudu, a tak jsem se
rozhodl napsat krátké prázdninové shrnutí toho, co jsem dělal a kde jsem
všude byl.

## Lipno

Začnu výletem na Lipno, který se konal 25. - 29. května. Sice to ještě
nebylo o prázdninách, ačkoliv už jsem měl všechny zkoušky hotové, ale
čekaly mě ještě státnice v půlce června. Jednalo se o školní cyklo
výlet, kterého jsem se zúčastnil spolu s tátou a sestrou Káťou. Bydleli
jsme v pěkném penzionu v Hůrce u Horní Plané. Během celé dovolené jsme
měli špatné počasí, ale i tak jsem si to užil naplno. Najezdil jsem
mnoho kilometrů, navštívil spousty krásných míst a našel 22 keší.

První den jsme se školou navštívili Plešné jezero, kam nás dovezl
autobus i s našemi bicykly. Jezdil jsem na sestry starém horáku, protože
moje kolo jsem měl v Brně a nechtěl jsem ho převážet. Cesta byla plná
dobrodružství. Nejdřív nás chytil pořádný liják. Když potom přestalo
pršet, děti schválně vjížděly do louží, jako posedlé, aby se co nejvíce
pocákaly. Potom jedna objemnější žákyně utrhla šlapku. Nedalo se to na
místě opravit, tak jí musel táta půjčit svoje kolo a sám jít pěšky.
Naštěstí už to nebylo tak daleko od domova (navíc jsme si zkrátili cestu
přívozem přes Lipno). Občas jsem tátovi udělal pohon a roztlačoval ho.
Plešné jezero a vůbec okolní příroda je moc krásná. Sám jsem také vylezl
na vyhlídku nad Plešným jezerem, kde se nachází Stifterův památník.
Odtud byl nádherný pohled na celé okolí.

Další den jsem se vypravil sám na severozápad, do Bělé. Dopoledne se
udělalo šílené horko. Cestou jsem potkal skupinku asi 20 mladých dívek v
plavkách, projíždějících naproti mě na kolech. Málem jsem kvůli tomu
spadnul z kola! :D Odpoledne jsem se vydal na velmi náročnou cestu až do
Českého Krumlova. V Krumlově se spustil šílený liják a dokonce začaly
padat i kroupy. Nakonec to však přešlo a já jsem se vydal na zpáteční
cestu přes krkolomné lesní cesty. Dorazil jsem asi v 9 hodin večer a byl
jsem velmi unavený.  Za celý ten den jsem ujel okolo 100 kilometrů.

Třetí den byl více odpočinkový. Vydal jsem s Káťou prozkoumat blízké
okolí. Byli jsme v Černé v Pošumaví a okolních vesnicích. Večer se
opékaly buřty a s Tomášem a pár dětma jsme šli chytat ryby. Neulovili
jsme však vůbec nic.

Čtvrtý den jsem se vydal sám na náročnější cestu do Frymburka a na hráz
Lipna. Z Frymburka jsem podstoupil výšlap na Alpskou vyhlídku, z které
jsem si pak užil skvělý downhill až na hráz Lipna. V Lipně jsem se
posilnil svačinou a pokračoval dál k Čertově stěně. Okolní příroda je
nádherná. Dojel jsem až skoro do Vyššího Brodu. Cestou zpátky mě v Lipně
zastihnul déšť. Nemohl jsem však čekat až přestane, protože už bylo
pozdě a za chvíli se mělo stmívat. Jel jsem tedy celou cestu zpátky v
dešti (minimálně hodinu), což bylo velmi nepříjemné. Ke všemu se mi
vybil mobil, takže jsem ani nemohl dát vědět, že přijedu později
(nakonec mi nějaký dobrák ve Frymburku půjčil svůj mobil, tak jsem mohl
napsat aspoň sms). Do penziónu jsem dorazil úplně celý promoklý a
unavený, ale nakonec jsem usoudil, že ten výlet stál zato (aspoň nebyla
nuda - ale ten déšť mě štval).

Poslední den jsme sjížděli společně s dětmi a učiteli Vltavu na raftech
v úseku Vyšší Brod - Rožmberk. Byla docela zima a zataženo. Poprvé jsem
sjížděl řeku, takže mě to hodně bavilo. Nakonec nám však plavbu překazil
nepříjemný déšť, ale i tak to bylo fajn.

![Jestřáb v Jestřábí]({filename}images/prazdniny-2009-01.jpg)

## Státnice a promoce

Celou první polovinu července jsem strávil učením na bakalářské
státnice. Pro úplnost jen dodám, že studuji [FIT VUT](http://www.fit.vutbr.cz/) a dělal jsem
zkoušku z <abbr title="Algoritmy">IAL</abbr>,
<abbr title="Základy umělé inteligence">IZU</abbr> a
<abbr title="Základy grafiky">IZG</abbr>. U zkoušky jsem dostal otázku:
programovací jazyky LISP a PROLOG (předmět IZU). Téma mé bakalářské
práce bylo: [Navigace zaměřená na Geocaching](https://github.com/petrnohejl/Geo-Navigator). Státnice dopadly dobře,
a tak jsem se ve středu 8. července mohl zúčastnit slavnostní promoce.
Promoce se zúčastnila také celá moje rodina, teta, strýc, bratranci a
Janča, která byla při této příležitosti mé rodině představena. Promoci
jsem si užil naplno, protože jsem ráno dostal průjem (způsobený
pravděpodobně kvasnicovým pivem, které jsem měl večer před tím). Po
promoci jsme se šli všichni najíst do restaurace Deja Vu, kde jsme
viděli mluvícího papouška, který se ovšem styděl. To už mi naštěstí bylo
dobře díky skvělému vynálezu jménem Loperon.

![Promoce]({filename}images/prazdniny-2009-03.jpg)

## Reggae Ethnic Session

​26. - 28. června jsem se zúčastnil spolu s Míšou a Simčou (Luckou) 10.
ročníku reggae festivalu v Žizníkově u České Lípy. Byl to festival plný
pohodové a pozitivní hudby. Zde jsem poprvé vyzkoušel a otestoval můj
nový stan a spacák. Počasí nebylo nic moc (zataženo a docela chladno),
ale nakonec to nebylo nejhorší. Pršelo jen málo a spíš v noci. Horší
však bylo bláto, které bylo uplně všude. Nejvíc ve stanovém městečku,
kde ho auta ještě více rozčvachtala. Kapely hráli skvěle. Nejvíc mě
zaujalo vystoupení: Marlene Johnson, Urragan Andrew, King Kalabash, Fast
Food Orchestra, United Flavour, Buju Banton, Los Chuperos, Dub-o-net,
Prague Ska Consiracy, Hypnotix, Švihadlo a Derrick Morgan. Viděli jsme i
představení afrických tanců. Na Dancehall stage jsme však nebyli ani
jednou. Během festivalu jsme několikrát navštívili čajovnu a dali si
čaj, masalu a vodní dýmku. Ochutnali jsme i halušky, tortilu a
cheesburger. Také jsme si koupili nějaké suvenýry (vlajku železnýho lva
ze Zionu, tričko pro Janie a já jsem si koupil korál do dreadu).
Festivalu se zúčastnilo asi 5000 lidí. Na uživatele drog si počíhali
policajti hned první den v pátek u vlakové zastávky. Byli vyzbrojeni i
psy. Domů jsme odjížděli v pondělí brzo ráno, protože v poledne už jsem
měl být v Českých Budějovicích na sestry Máti promoci. Festival byl fajn
a nabil nás pozitivní energií, avšak na té promoci jsem byl dost unavený
a málem jsem tam usnul. Více info o festivalu najdete na
[www.realbeat.cz](http://www.realbeat.net/).

### Playlist

- V3ska
- Ting feat. Afrodisiak
- Navigators
- Santy y su Marabu
- Mr. Cocoman & Solid Vibes
- Marlene Johnson & Riddimzz Team
- Sto zvířat
- Urragan Andrew
- U-prag
- Bug&dub
- Tribetown
- King Kalabash & Riddimshot
- Fast Food Orchestra
- Dubblestandart
- United Flavour
- Buju Banton
- Prince Alfredo & Warriors
- Los Chuperos
- Yellow Sisters & Magic Band
- Feher Fekete Kerek
- Dub-o-net
- Prague Ska Conspiracy
- Hypnotix
- Švihadlo
- Derrick Morgan

![Reggae Ethnic Session]({filename}images/prazdniny-2009-02.jpg)

## Hrachovka

Další festival, který jsem navštívil byla Hrachovka, festival jako lusk.
Konal se 24. - 25. července v Hrachovci u Valašského Meziříčí a
zúčastnil jsem se ho spolu s Jančou, Zuzejkem a Bakim. Počasí také
nebylo nic moc. Občas trošku zapršelo a udělalo se i bláto. Naštěstí se
dalo kam schovat, ale v noci na náš stan zaútočila armáda slizkých
slimáků. Kapely hráli dobře. Nejvíce mě zaujalo vystoupení: Joe Bar
Street, Tokamak, Xavier Baumaxa, Xindl X, Skyline, Puding Paní
Elvisovej, Jaroslav Uhlíř, Horkýže Slíže, Aphrodite a DNB stan. Bohužel
jsem neviděl Timudej, protože zrovna pršelo, a tak jsme se schovali do
stanu, kde hrál zrovna Puding, který byl ovšem také super. Zařádili jsme
si i na Ewičku Farnou a když jsme byli v pokročilejším stavu, rozjeli
jsme to i na hustej dramík, s tmavýma brýlema na očích. Mimo jiné jsme
také navštívili místní čajovnu, kde jsme se zkamarádili s Tondou a
Péťou, kteří byli taktéž z Brna. Festival měl 3 stage + DNB stan, ovšem
druhý den se to redukovalo pouze na 1 stage kvůli krizi, která nastala.
Festival měl kriticky nízkou návštěvnost. Oproti loňskému ročníku 10x
menší. Pořadatelé tedy byli nuceni značně omezit program. Druhý den
odpoledne hrálo několik, mně neoslovujících kapel. Ale potom nastoupil
Jarda Uhlíř, nejvetší hvězda celé Hrachovky. Zklidil velký úspěch a i ti
největší punkáči a metalisti na něj pařili i v blátě, které se udělalo a
všichni si to skvěle užívali. Jarda zahrál ty nejznámější hity jako
např.: Není nutno, Dělání, Holubí dům, Statistika nuda je, Pod dubem za
dubem, Severní vítr, Pramen zdraví, Hajný je lesa pán, Krávy krávy a
další. Večer jsme pak skvěle zapařili i na Horkýže Slíže a Aphrodite.
Trochu mě zamrzela ta krize, ale nakonec jsme si to i tak skvěle užili.
Tento 16. ročník festivalu měl být ročníkem posledním, ale teď se stále
více štěbetá, že přístí rok Hrachovka bude. A já na ni rád pojedu. Více
info o festivalu najdete na [www.hrachovka.com](http://www.hrachovka.com).

### Playlist

- Imodium
- Záviš
- Gaia Mesiah
- Elektrick Mann
- Ewa Farna
- UDG
- Skyline
- Timudej
- Joe Bar Street
- Exploit
- Stará dobrá ruční práce
- Mashy Muxx
- Jerx
- HC3
- Black Adder
- Sráči doby kamenné
- Lucie Redlová
- Animé
- Tokamak
- Čokovoko
- Xavier Baumaxa
- Xindl X
- Narcotic Fields
- Noisecut
- Puding Paní Elvisovej
- The Uniques
- GHC
- Nestíháme
- Crash Road
- Sbiranico
- Skrznaskrz
- Jasroslav Uhlíř
- Endless
- Onset
- Memoria
- Punkhart
- Horkýže Slíže
- Aphrodite & MC Junior Red

![Pařba na Ewičku]({filename}images/prazdniny-2009-04.jpg)

![Pařímééé]({filename}images/prazdniny-2009-05.jpg)

![Společné foto]({filename}images/prazdniny-2009-06.jpg)

## Vltava

​9. - 13. srpna jsem se zúčastnil vodáckého výletu na Vltavu společně s
Jančou, Zuzejkem, Bakim, Marťou, Mojmou, Víťou, Princeznou, Sodovkou,
Katkou, Honzou a Jirkou. Bylo nás celkem 12. Sjížděl se úsek z Vyššího
Brodu až do Boršova.

Sešli jsme se už v neděli večer v nádražní hospodě v Českých
Budějovicích a společně dojeli až do Vyššího Brodu, kde jsme strávili
první noc. Zašli jsme na pár piv, Mojma nám představil svého
Křivochcánka a šli jsme celkem brzy spát. Moc dobře jsme se však
nevyspali, jelikož blízko našich stanů kempovali velice hluční přiopilí
jedinci a celou noc hulákali (zapamatovali jsme si hlasitý výkřik nějaké
slečny: "Jdeme paříííííít!").

V pondělí ráno jsme nakoupili nějaké zásoby jídla a pití. Dorazili kluci
z Prahy (Honza a Jirka) a vydali jsme se najít půjčovnu Ingetour, která
nám zajistila plavidla a rovněž také přepravu zavazadel. Vyfasovali jsme
sudy, pádla, vesty, 5 kanoí a 1 Pálavu, kterou jsem obsadil já s Janie a
vyrazili jsme do akce. První drsný jez jsme s Janie obešli, ale další už
jsme zkušeně zdolávali a neudělali jsme se naštěstí ani jednou, i když v
Krumlově jsem při sjezdu se Sodovkou nabral (už s kanoí) a u Jelení
lávky, kterou jsem jel spolu s Honzou, jsem byl jasnej už předem. Počasí
bylo vcelku pěkné, i když ne žádné tropické hice. Odpoledne a večer se
však spustil velký liják a tak tak jsme stihli dojet do cílové stanice
Branná, kde jsme kempovali. Rychle jsme vytáhli plavidla z vody a
postavili stany. Protože hodně hustě pršelo, stavěli jsme stany v krytém
přívěsu, ve kterém byla uschována převážená zavazadla. Postavené stany
jsme pak přenášeli ven na totálně promáčený trávník. Potom jsme zalezli
do místní hospody a oslavili jsme Janči narozeniny. Popili jsme pivo a
nějaké ty panáky, zahráli jsme si pexeso s Kájou Gottem a u toho jsme si
i krásně zazpívali. Ráno jsme pak byli zkontrolovat místní cache U Fíka.
Ta však byla poškozená a na místě se nacházel jen kus papíru.

V úterý proběhla první a zároveň také poslední soutěžní disciplína o
nejkrásnější stavbu z kamenů. Týmy byly následující:

- Ptáci (já a Janie)
- Pepci (Víťa a Zuzejk)
- Sudy (Princezna a Mojma)
- Tejkalovi (Sodovka a Káťa)
- Bukvice (Baki a Marťa)
- Dreamteam (Honza a Jirka)

Umístění v soutěži si bohužel nepamatuji. Připravené diplomy ještě
nebyly ani do dneška rozdány, ale pevně věřím, že je pověřená osoba v
blízké době rozdá. Během plavby jsme se zastavili u Vikinga na oběd. Dal
jsem si vynikající svíčkovou s brusinkama. Odpoledne jsme se pak
vyřádili na jezu těsně před kempem Vltavan v Českém Krumlově, kde jsme
pak také spali. Jez s pěknou peřejí jsme si párkrát sjeli. Následně jsme
postavili stany (hned blízko zmijího hnízda, což jsme zjistili až druhý
den ráno) a šli jsme vyřídit výměnu Pálavy za rychlejší kanoi, protože
Pálava byla pomalá a kanoisti na nás nečekali. Díky tomu se pak náš
Ptačí team, ostatními nazývaný Brzdy, přejmenoval na Dravce. :D Večer
jsme si šli prohlédnout město a skončili jsme v hospodě Horor.

Ve středu ráno jsme doplnili zásoby alkoholu a vydali se zdolat
Krumlovské jezy. Zde Víťa utrpěl zranění a musel pak chodit s pádlem,
které použil jako oporu. Dostatek alkoholu v krvi však jeho bolest
spolehlivě utlumil. Největší výzvou pro všechny byl smrtící jez Jelení
lávka, který ustál jen málokdo. Bylo hodně vody a pod jezem velké
peřeje, takže šla celá naše výprava pod vodu. V centru Krumlova jsme se
zastavili na jídlo a dále potom pokračovali většinu cesty v tandemu až
do Zlaté Koruny. Přitom jsme hodně pili, zpívali, klábosili, hráli
nezapomenutelnou hru na zvířátka (byl jsem Hroznýš) a řvali na cizí
vodáky naše vodácká hesla: "Ahooojkyyyyyy" a "Hovnoooooo".

Ve Zlaté Koruně pro mě celý výlet bohužel předčasně skončil. Večer se mi
udělalo hodně zle. Dostal jsem střevní chřipku, a tak jsem musel ve
čtvrtek ráno odjet. Janie jela se mnou a postarala se o mě, za což jí
moc děkuju :\* Ostatní pokračovali v plavbě až do Boršova.

![Rožmberk]({filename}images/prazdniny-2009-07.jpg)

![Jedééém!]({filename}images/prazdniny-2009-08.jpg)

## Chorvatsko

​15. - 22. srpen jsem strávil na dovolené v Chorvatsku, společně s mámou
a tátou. Bál jsem se, že to bude nuda, ale nakonec to bylo docela fajn.
Dobrodružství začalo už na cestě, ve Slovinsku, kde nás chytili
policajti a napařili nám pokutu 150 Euro zato, že jsme omylem špatně
odbočili a jeli asi 200 metrů po placeném úseku. To že jsou Slovinci
takové svině jsme věděli už předem, ale toto jsme nečekali. Halt u nich
neplatí heslo "Pomáhat a chránit", nýbž spíš "Nepomoct a vydeptat".
Ukecali jsme to na 20 Euro, ale přesto nám nepomohli, i když věděli, že
jsme zabloudili.

Bydleli jsme ve městě Drage v malém apartmánu, malý kousek od moře.
Počasí bylo tropické a lítalo hodně komárů, na které nezabíraly ani
chemické odpuzovače.Vařili jsme si sami a skoro každý večer jsme si
dávali víno či rakiji, zakoupené od místních dealerů. Víno mi pak hodně
pomáhalo večer rychle usnout a nesoustředit se tak na mámino brutální
chrápání. :D

Hodně jsme cestovali po okolí, protože jsme měli auto. Našli jsme i
několik keší, kterých je v Chorvatsku bohužel kriticky málo (a většinou
je také zakládají jen Češi). Navštívili jsme Zadar, kde jsme se také
setkali se sestrami Káťou a Máťou, které byly zrovna na ozdravném pobytu
na Dugi Otoku a hlídali děti. Prohlédli jsme si místní památky. Nejvíce
mě zaujaly mořské orgulje neboli varhany, které hrají různé prapodivné
melodie podle nárazu vln.

Dále jsme navštívili národní park Krka. Svezli jsme se lodí z města
Skradin přímo až doprostřed rezervace Skradinski Buk. Prohlédli jsme si
krásné vodopády a prošli naučnou stezku. Místama to tam vypadalo jako v
džungli. Viděli jsme i nějaké hady, různé brouky, vyhřívající se na
slunci a ve vodě spoustu ryb. Jen škoda, že to tam bylo tolik přecpané
turistama, ale místní příroda je okouzlující! :)

Také jsme navštívili sousední město Biograd na Moru, které bylo doslova
přecpané turisty a každý druhý mluvil česky. Dokonce nás odchytil místní
námořník, který nám nabízel výlet na Kornati a mluvil s námi česky.
Říkal, že se naučil česky kvůli turistům, protože nejvíc jich je právě z
Čech. V Biogradu nás zaujal jeden místní zmrzlinář, který porcoval
zmrzlinu tak, že nabraný kopeček vyhodil vysoko do vzduchu a pak ho
chytal do kornoutu a podával s "kečupem a hořčicí", což znamenalo s
čokoládou a oříšky. Pak taky několikrát hodil kopeček svýmu kolegovi
číšníkovi přímo do pusy a na docela velkou vzdálenost. A vždycky to
chytil.

Jeden den jsme se také vydali na kešku do Grebastici, což bylo velmi
pozoruhodné místo, protože v té vesnici byla obrovská díra do země,
taková propast. Vypadalo to jako díra do pekel a skoro nebylo viděl
dolů.

Předposlední den nás náš delegát pan Vítek pozval na výlet loďkou. Cílem
výletu byla restaurace na jednom poloostrově, kde jsme si dali výborný
oběd. Pluli jsme tam člunem podél pobřeží, asi půl hodiny. Restaurace
byla docela luxusní, hned u mola, kde parkovali luxusní jachty. Dal jsem
si olihně s bramborama a bylo to vynikající. U oběda jsme pak dali řeč a
zjistili jsme, že pan Vítek je šlechtického původu a že pochází z rodu
Vítkovců. :D

Poslední den jsme vyzvedli Máťu v Zadaru, protože musela odjet dřív z
ozdravného pobytu. V pondělí musela nastoupit do nové práce na post
učitelky 4. třídy na 1. ZŠ v Příbrami. Dovolená v Chorvastku byla fajn a
klidně bych se tam zase někdy podíval.

![Krka]({filename}images/prazdniny-2009-09.jpg)
