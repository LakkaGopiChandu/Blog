Title: Pštrosí vejce
Category: Vaření

Zdravím všechny kuchaře a kuchařky. Opět přicházím s novým receptem.
Před pár dny jsem zkoušel další kuchařský experiment - tentokrát pštrosí
vejce. Ovšem nenechte se zmást názvem! Jedná se o klasické slepičí
vejce, obalené mletým masem. Recept  je trošku náročnější, hlavně na
čas, ale výsledek je opravdu chutný! Nebudu vás dlouho napínat. Pojďme
na to!

Potřebovat budeme následující suroviny:

- 1/2 kg mletého masa (míchané, ne celé hovězí)
- 10 slepičích vajec (gurmáni můžou vyzkoušet pravé pštrosí :D)
- 2 cibule
- 4 stroužky česneku
- strouhanka
- hladká mouka
- majoránka
- sůl
- pepř
- olej
- brambory jako příloha

Recept je dimenzován přibližně na 5 porcí. Postup je následující.
Nejdříve si uvaříme 5 vajec natvrdo (postup jsem uváděl v receptu na
[Kulajdu]({filename}2010-02-08_kulajda.md)). Mezitím si do mísy vložíme mleté maso a prohněteme. Na
prkýnku si nakrájíme nadrobno cibuli a vložíme do mísy. Dále přidáme
nastrouhaný česnek, hrstku soli, pepře a majoránku dle oka. Řádně
prohněteme. Přidáme 2-3 vejce, aby nám hmota držela pohromadě. Opět
prohněteme, zahustíme lžící hladké mouky a přidáváme strouhanku, dokud
se nám nebude zdát hmota dobře zahuštěná. Nezapomeneme opět pořádně
promíchat (můžeme použít i měchačku).

Až budeme mít vejce uvařená, začneme je obalovat připravenou hmotou,
podobně jako plněné knedlíky. Hmotou nemusíme šetřit. Pořádně vejce
oplácáme, aby obal držel a nepopraskal. Poté obalíme v hladké mouce,
rozmíchaném vajíčku a strouhance, podobně jako řízky. Nakonec hotové
pštrosí vejce smažíme ve friťáku, nebo v hrnci s olejem. Já jsem použil
hrnec s olejem, jelikož  friťák nemám. Jedno vejce se smažilo asi 10-15
minut na střední výkon. Když vejce vkládáte do rozžhaveného oleje,
stahněte výkon vařiče na minimum a dejte pozor, protože olej začne
trochu prskat. Také si dejte pozor, aby olej nepřetekl, není-li hrnec
příliš vysoký.

Jako přílohu k pštrosím vejcům použijeme brambory. Můžeme je osmažit na
pánvi a ochutit nějakým kořením dle fantazie, nebo jen tak uvařit. Tento
recept je poměrně časově náročný, ale výsledek opravdu stojí za to.
Dobrou chuť!

![Pštrosí vejce]({filename}images/pstrosi-vejce.jpg)
