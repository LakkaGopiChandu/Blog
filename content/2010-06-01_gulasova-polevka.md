Title: Gulášová polévka
Category: Recepty

Před nedávnem jsem se rozhodl, že zase zkusím uvařit nějakou polévku.
Jako obvykle jsem se tedy jal telefonu a zavolal mamince, aby mi
doporučila nějaký recept. Poradila mi gulášovou polévku. A tu já tuze
rád! Zjistil jsem tedy recept a rychle před zavíračkou běžel do Billy
nakoupit suroviny. Dnes vám tedy povím recept na gulášovou polévku,
chcete-li bramborový guláš (který se od polévky nijak neliší, jen je
trochu hustější).

Potřebovat budeme tyto potraviny:

- 1 kg brambor
- 3 cibule
- 5 stroužků česneku
- 430 g Bonduelle Mexicana - červené fazole s kukuřicí v chilli omáčce
- 1 smetana v kelímku
- 2 kostky masoxu
- hladká mouka (3 velké lžíce)
- sladká paprika (3 velké lžíce koření)
- majoránka
- kabanos (množství dle chuti)
- olej
- sůl
- voda

Postup je následující. Opláchneme a oškrabeme brambory. Znovu omyjeme,
abychom redukovali škrob a nakrájíme na menší díly. Následně brambory
umístíme do hrnce. Použijeme spíše větší hrnec (volitelně s pokličkou).
Brambory by měly zabírat přibližně pětinu objemu hrnce. Dále oloupeme a
nakrájíme cibule a položíme do hrnce. Hrnec naplníme vodou přibližně do
poloviny (či o něco více). V průběhu vaření pak lze kdykoliv vodu přilít
podle toho, jak je potřeba, aby měla polévka správnou chuť a
konzistenci. Nezapomeneme aplikovat malou hrstku soli, dle oka.

Zapálíme sporák či vařič a nastavíme na plný výkon. Hrnec můžeme
přiklopit pokličkou, necháme menší otvor, aby mohla unikat kumulující se
pára a umístíme na vařič. V případě prudšího bublání snížíme výkon
vařiče. Proces vaření trvá přibližně půl hodiny. Během vaření polévku
občas promícháme měchačkou.

Poté co začne voda vřít a bublat, přidáme masox a promícháme. Dále
přidáme nadrobno pokrájený česnek a nakrájený kabanos. Průběžně
kontrolujeme polévku a brambory, jestli jsou už uvařené. Až brambory
změknou, ztlumíme výkon vařiče a přidáme jíšku. Tu si vytvoříme
následovně. Na pánev přilijeme olej, necháme rozpálit a pomalu
přimícháváme hladkou mouku a papriku. Chvíli smažíme na mírném ohni (aby
se paprika nepřipálila a nezhořkla). Vznikne nám jakási kaše, kterou
posléze přidáme do polévky a bez přestání mícháme. Nakonec přidáme směs
Bonduelle, smetanu a majoránku dle oka. Ochutnáme a případně přisolíme
(eventuelně více zahustíme moukou). Pokud se nám zdá vše v pořádku, máme
hotovo.

Podle tohoto receptu lze uvařit jak polévku, tak bramborový guláš.
Záleží na množství jíšky, která polévku zahušťuje. Pro guláš použijeme
přibližne dvojnásobné množství jíšky co pro polévku. Polévku
nezapomeneme uchovávat v chladu – v lednici, případně v zimě na balkóně,
aby se nám nezkazila. Přeji dobré chutnání.

![Gulášová polévka]({static}images/gulasova-polevka.jpg)
