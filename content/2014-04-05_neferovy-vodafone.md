Title: Neférový Vodafone
Category: Názory

Vodafone se chlubí svými férovými tarify. Ke mně se ale moc férově nezachoval.

Byl jsem u Vodafonu 6 let a letos v březnu jsem přešel k jinému operátorovi. Měl jsem tarif Odepiš za 12 Kč/měsíc + Internet v mobilu za 178 Kč/měsíc. Podal jsem u Vodafonu výpověď 14. února a k samotnému převodu došlo až 5. března. Zúčtovací období mi začínalo 4. den v měsíci. Když jsem se 2. března dozvěděl datum převodu, uvědomil jsem si, že budu ještě zkasírován za ten jeden den (4. března). Šel jsem tedy do online samoobsluhy, abych si zrušil Internet v mobilu a neplatil zbytečně za ten jeden den 178 Kč. V samoobsluze to ale nešlo změnit, protože ty checkboxy byly disabled (zašedlé). Napsal jsem tedy obratem na support a následující den dostal vysvětlení, že změny není možné provádět během dvou pracovních dnů před přenosem čísla. To mě trochu znepokojilo a byl jsem zvědavý, jak se k tomu "férový" operátor postaví. Schválně jsem toho 4. března nezapnul mobilní internet, nepsal SMS, ani nevolal. Operátor se bohužel zachoval neférově a dnes mi přišla faktura za březen na částku 191 Kč. Tuto částku zaplatím za jeden den u Vodafonu, kdy jsem odeslal 0 SMS, provolal 0 sekund a prosurfoval 0 bytů. Trošku nefér, ne? Nechápu, jak mi může Vodafone vyúčtovat něco (ten Internet v mobilu), co jsem už dopředu nechtěl a neměl možnost to nijak ovlivnit (zrušit tu službu). Pak bych aspoň očekával, že férový operátor vyúčtuje poměrnou částku, kdy jsem byl jejich klientem. V mém případě za jeden den v březnu 1/31 ze 191 Kč.

Druhá nefér záležitost je ta, že Vodafone v samoobsluze nabízí dva internetové tarify za stejnou cenu (viz screenshot):

- Internet v mobilu (150 MB) za 178 Kč
- Připojení pro mobil - STANDARD (250 MB) za 178 Kč

![Neférový Vodafone]({static}images/neferovy-vodafone.png)

Rozdíl je zřejmě pouze v tom, že ten druhý internetový tarif je novější a za stejnou cenu nabízí vyšší FUP. Já ale celou dobu používal ten horší tarif a o tom, že za stejnou cenu můžu mít vyšší FUP, jsem se dozvěděl náhodou až nyní. Málokdo asi pravidelně kontroluje, jestli se nevyskytl nový internetový tarif s lepším FUP za stejnou cenu. Férový operátor by na tuto skutečnost zákazníka upozornil, nebo by ten FUP automaticky navýšil. Alespoň většina poskytovatelů "domácího internetu" to tak dělá.

Nechci jen kritizovat. S Vodafonem jsem byl vcelku spokojený, ale tyto věci mě trochu zamrzely.
