Title: Sumec dle baštýře Jardy
Category: Vaření

Zdravím všechny čtenáře Jestřáblogu a především všechny kuchařky a
kuchaře! Po dlouhé době jsem se opět dokopal něco napsat na blog. V
letním semestru jsem neměl tolik času kvůli diplomce a státnicím, tak se
to pokusím teď napravit. Jelikož teď mám zase více času, pustil jsem se
do vaření. Vyrazil jsem na ryby k panu [Šopíkovi](http://www.rybarna.cz/) a ulovil krásný kus
sumečka. Janie vygooglila dobrý recept, tak jsem nakoupil suroviny a jal
se vaření. Ještě bych rád upozornil, že baštýř není člověk, který rád
baští, nýbrž člověk, starající se o rybníky. Bohužel žádného baštýře
Jardu neznám, tak jsem si recept pracovně přejmenoval na "Sumec dle
baštýře Jestřába".

Budeme potřebovat následující ingredience:

- 3/4 kg sumce
- 10 dkg slaniny
- 2 dl smetany
- máslo
- 4 rajčata
- 2 papriky
- 2 cibule
- 10 středních brambor
- koření na ryby
- bylinky a další koření dle fantazie (provensál, šalvěj, bazalka)
- mletá paprika
- mouka
- sůl

Nejdříve oloupeme brambory a vcelku je uvaříme do poloměkka. Mezitím
vymažeme pekáč či zapékací misku máslem. Dále si nakrájíme na kolečka
rajčata, cibuli a uvařené brambory. Papriku nakrájíme na proužky. Na
pekáč pokládáme kolečka brambor a na ně místy nějakou zeleninu. Na
zeleninu položíme naporcované a okořeněné kousky ryby, zabalené v
anglické slanině. Rybu také nezapomeneme posypat mletou paprikou a
případně osolíme (není nezbytně nutné, protože koření na ryby je již
slané). Navrch ještě položíme zbylou zeleninu, lístky šalvěje a kousky
másla. Sumce pečeme v troubě asi 3/4 hodiny na střední výkon. Před
koncem pečení zalijeme smetanou, kterou můžeme zahustit moukou. Můžeme
přidat strouhaný sýr.

![Sumec dle baštýře Jardy na pekáči]({filename}images/sumec-dle-bastyre-jardy-01.jpg)

Recept je poměrně jednoduchý a jídlo chutná výborně. Výhodou sumce je,
že nemá vůbec žádné kosti. Já jsem jídlo připravoval ve 2 zapékacích
miskách a bylo z toho 6 regulérních porcí. Baštýř Jestřáb vám přeje
dobrou chuť!

![Sumeček na talíři]({filename}images/sumec-dle-bastyre-jardy-02.jpg)
