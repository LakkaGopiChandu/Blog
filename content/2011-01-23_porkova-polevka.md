Title: Pórková polévka
Category: Recepty

Zdravím všechny kuchařky a kuchaře. Po delší době opět přicházím s novým
nenáročným receptem na polévku, který jsem získal od sester Káti a Máti.
Trochu jsem zaexperimentoval a vylepšil jej o pár vychytávek. Uvaříme si
pórkovou polévku. Budeme potřebovat následující suroviny:

- 1 velký pór
- 2 cibule
- několik stroužků česneku
- 2 kostky droždí
- olej
- hladká mouka
- sůl
- pepř
- voda

V hrnci necháme rozpálit olej a v něm pomalu rozpustíme droždí. Musíme
dát pozor, aby se nám droždí nepřipálilo. Hrnec jsem tentokrát použil
menší než obvykle - asi střední velikosti. Vyšlo z něj přibližně 5
porcí. Až se droždí rozpustí, přidáme nakrájený pór, cibuli a
orestujeme. Následně do hrnce přilijeme vodu, osolíme, opepříme a
přidáme nadrcený česnek. Nastavíme vařič na plný výkon a vaříme zhruba
půl hodiny. Občas nezapomeneme promíchat. Jedinci, co rádi experimentují
můžou dochutit nějakým kořením, ale na vlastní nebezpečí! Já jsem zkusil
přidat trochu curry. Až bude polévka uvařená, ochutnáme a pokud je vše v
pořádku, zahustíme jíškou. Tu si připravíme ve sklenici, do které
přidáme přibližně 3 lžíce mouky a smícháme s vodou tak, aby se
nevytvořily cucky. Před aplikací jíšky polévku ochladíme studenou vodou.
To nám zajistí, že se nebudou tvořit v polévce hrudky. Znovu ochutnáme a
pokud je vše OK, můžeme podávat.

Jako obvykle nezapomeneme polévku uchovávat v chladu – v lednici,
případně v zimě na balkóně, aby se nám nezkazila. Přeji dobré chutnání!

![Pórková polévka]({static}images/porkova-polevka.jpg)
